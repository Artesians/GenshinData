- Glaze Lily -

ปัจจุบันนี้ดอก Glaze Lily เป็นพืชหายากและมีค่ามากใน Liyue ดอกไม้ที่สง่างามและบอบบางชนิดนี้ ดูเหมือนจะสามารถพบได้ตามสวนใน Liyue และตามป่าในพื้นที่ ๆ ห่างไกล และเนื่องจากพวกมันชอบพื้นที่เปียกชื้นจึงมักจะเติบโตอยู่ใกล้ ๆ แหล่งน้ำ
Glaze Lily ชอบความชื้น ชอบแสงสว่าง และชอบฟังเสียงเพลงของผู้คน ในบริเวณที่มีเสียงดนตรีที่ไพเราะนั้น ดอก Glaze Lily จะเจริญเติบโตได้อย่างดีเยี่ยม ส่วนในพื้นที่ ๆ เต็มไปด้วยเสียงแห่งความขัดแย้งและเศร้าโศก ดอกชนิดนี้ก็จะอ่อนแอและเหี่ยวเฉา
ก่อนยุคแห่งการสู้รบของเทพและอสูรนั้น มนุษย์และเทพเจ้าอาศัยอยู่ในดินแดน Liyue ร่วมกันอย่างสงบสุข ซึ่ง Glaze Lily สามารถพบได้ทั่วไปตามพื้นดินที่อุดมสมบูรณ์ของ Guili Plain และ Dihua Marsh ในยุคนั้นดอกไม้ที่บอบบางและน่าทะนุถนอมนี้เป็นที่ชื่นชอบของเทพแห่งดิน Guizhong เป็นที่สุด
ตามตำนานโบราณของชาว Liyue ได้กล่าวว่า ในยุคการปกครองของเทพแห่งหินนั้น Guizhong ได้นำเอาเครื่องจักรกลที่มีความซับซ้อน ภาพวาดที่สวยงาม และบทเพลงไพเราะมาสู่ผู้คนใน Guili Plain ราชาแห่งหินคอยเฝ้าดูแลมนุษย์ด้วยสายตาที่เย็นชา เพื่อนำความสุขและความเจริญรุ่งเรืองมาสู่มนุษย์ แต่ Guizhong ได้มอบความหวังและความสุขให้กับมนุษย์ที่บอบบางเหล่านี้ ด้วยสติปัญญาและความปราดเปรียวของเธอ
ในยุคที่เทพทั้งสองได้ตกลงที่จะปกครองดินแดนร่วมกันนั้น ดอก Glaze Lily ก็ได้งอกงามไปทั่วทั้งดินแดน Liyue เป็นครั้งแรก ผู้เฒ่าผู้แก่ใน Liyue ได้เล่าตำนานเกี่ยวกับที่มาของดอกไม้เหล่านี้ไว้ว่า มีอยู่วันหนึ่งเทพ Guizhong ได้แกล้งปิดตาราชาแห่งหินและหัวเราะอย่างสนุกสนาน ขณะนั้นเอง เมล็ดสีฟ้าแวววาวก็ได้ร่วงหล่นจากแขนเสื้อของเธอและกระจัดกระจายไปทั่วทั้ง Guili Plain เพราะความสุขและเสียงเพลงอันอ่อนโยนของเทพทั้งสอง จึงทำให้พวกมันเบ่งบานกลายเป็นดอกไม้สีฟ้าที่เปล่งประกายราวกับแก้ว และบานสะพรั่งไปทั่วแม้แต่ในพื้นที่ทุรกันดารที่ห่างไกล
ผู้เฒ่าผู้แก่ใน Liyue เล่าว่า บรรพบุรุษของพวกเขาเคยพักผ่อนหย่อนใจและร้องรำทำเพลง ท่ามกลางทุ่มดอกไม้ที่สดใสแวววาว เทพเจ้าที่พวกเขานับถือเองก็จะมาเดินเล่นท่ามกลางทุ่งดอก Glaze Lily ด้วย ในเวลานั้นราชาแห่งหินจะฟังเทพแห่งดินเล่าเรื่องต่าง ๆ ด้วยความไร้เดียงสาอย่างมีความสุข ทำให้เขาค่อย ๆ เริ่มเข้าใจความทุกข์และความสุขของโลกมนุษย์ และค่อย ๆ ตระหนักถึงพลังอันไร้ขีดจำกัดที่ซ่อนอยู่ในอารมณ์ขันและความอดทนที่เบาราวกับฝุ่นดินนั้น
บางทีตำนานของพืชที่สวยงามชนิดนี้ อาจเป็นเพียงเรื่องราวสุดโรแมนติกที่เกิดจากความสนุกสนานของเหล่าทวยเทพเมื่อหลายพันปีก่อนเท่านั้น แต่ที่แน่ ๆ คือทุกวันนี้ดอก Glaze Lily กำลังใกล้จะสูญพันธุ์ ปัญหาเหล่านี้เริ่มมาจากสงครามเทพอสูรเมื่อสองพันปีก่อน ในช่วงสงครามนั้นดอกไม้ที่เปราะบางและไร้เดียงสาเหล่านี้ ถูกทำลายโดยโศกนาฏกรรมที่เกิดขึ้นท่ามกลางผู้คนอย่างนับไม่ถ้วน พวกมันถูกคลื่นซัดและกลืนหายไป เศษซากที่เหลือถูกฝังอยู่ท่ามกลางพื้นดินที่อุดมสมบูรณ์ของ Guili Plain อย่างไม่หวนกลับและยังคงเป็นเช่นนั้นเสมอมา
ท่ามกลางความโกลาหลวุ่นวายและการเข่นฆ่าอย่างโหดเหี้ยมนั้น เทพแห่งดินผู้อ่อนโยนเองก็ไม่สามารถรอดพ้นจากโชคชะตาได้ ว่ากันว่าเธอเสียชีวิตที่บ้านเกิดของบรรพบุรุษของเธอ ท่ามกลางทุ่งดอก Glaze Lily แห่งสุดท้ายใน Guili Plain ก่อนที่เธอจะจากไป เธอได้ทิ้งปริศนาอำลาไว้ให้กับเพื่อนรักของเธอ: ผู้คนกล่าวว่า ภูมิปัญญาของดินสามารถทำให้หัวใจของหินอ่อนลงได้ แม้ว่าจะใช้เวลาหลายพันปีก็ตาม
หลังจากที่เทพแห่งดินถูกพัดไปตามลมแล้ว ดอก Glaze Lily ดอกสุดท้ายใน Guili Plain ก็ได้เหี่ยวแห้งกลายเป็นฝุ่นดินไปในที่สุด
จนกระทั่งหลายร้อยปีต่อมา เมื่อโลกกลับมาความสงบสุขอีกครั้ง เทพแห่งหินก็ได้ปลูกเมล็ดพันธุ์ดอกไม้สุดโปรดของเพื่อนเก่าในดินแดน Liyue อีกครั้งหนึ่ง เมื่อครั้งที่ผู้เขียนได้ไปยังเมือง Liyue แม้ว่าดอกไม้เหล่านี้จะหายากและมีไม่มากนัก แต่ดูไปแล้วพวกมันก็เจริญเติบโตได้เป็นอย่างดี บางทีในเวลาไม่ถึงร้อยปีจากนี้ ทุ่งดอก Glaze Lily อาจจะปรากฏขึ้นอีกครั้งในดินแดน Liyue แห่งนี้ก็เป็นได้